九十三 曹寅奏陈江西地方盗案摺 
原附康熙四十八年三月初四日请安摺内 
再，臣探得江西彭泽县地方有盗案一起，内有刘名扬、朱黄友二名漏网脱逃，地方官将伊家属拘禁。而刘名扬、朱黄友遂勾结各处流民，纠合二百余人，欲图劫狱。因借此恃强抢夺客商米船，当经地方官传集士兵人等，协力擒拿，已经安定。又闻望江、宿松、桐城、太湖、建德等处，因旧年地方荒歉，穷民乏食，遂有地棍勾连，向殷实之家借米索食，地方官亦现在查拿抚慰无事。诚恐流言讹传不一，有廑圣怀，故敢奏闻，伏乞睿鉴。 
朱批：知道了。