一百八十三 苏州织造李煦奏请再派盐差以补亏空摺 
康熙五十三年七月初一日 
臣李煦跪奏： 
窃臣与曹寅蒙万岁隆恩，轮视淮盐，殊荣异数，亘古未有。今十年差期已满，臣煦何敢再有非分之求。但臣蒙豢养数十年，莫非宏恩覆庇，而自今以後，将有不得保全身家之惧，若不据实陈奏，以求圣恩，是徒蹈欺主之重罪，并负豢养之弘慈，此臣煦之所以不容不沥诚吁请也。 
臣巡视淮盐，每年所得馀银，供江宁、苏州现年织造钱粮，并备办差使，以及日逐盘费外，又代商人清补历年积欠，而两淮库项俱已清楚，惟苏州织造衙门向有亏空，势遂不能兼顾。今盐差已满，臣别无指望，虽粉身碎骨，终不得弭补苏州织造亏空，而钱粮关系，臣心万分惶惧，是以望阙叩头，再求天恩於格外。 
伏思巡盐所得馀银，每年约五十五、六万两不等，内应发江苏现年织造钱粮二十一万两，代补商人积欠二十三万两，除此以外，存剩者止十万馀两矣。今江苏现年织造钱粮照常应付外，至於补商欠之二十三万两，自丙戌纲起沿及今年，已经补完在库，明年无可再补。倘臣荷蒙殊恩，再赏差数年，则此二十三万两臣不敢私自入已，请允臣每年解送进京，以备我万岁公项之用。其存剩之十万馀两，臣思曹寅亏空虽补，其子将来当差尚虑无银，而臣於存剩之十万余两内，应帮助曹（禺页）办差银若干两，伏候批示遵行。其帮助曹（禺页）之外所余银两，臣当陆续补苏州织造亏空，并办臣现年差使，而叩求万岁之曲赐恩全，保臣身家。臣惟有生生世世永矢犬马之报效也。巨煦临奏不胜激切悚惶之至。 
朱批：此件事甚有关系，轻易许不得。况亏空不知用在何处，若再添三四年，益有亏空了。 
[宫中李煦奏摺] 