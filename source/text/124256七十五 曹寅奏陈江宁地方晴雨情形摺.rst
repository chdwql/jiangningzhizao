七十五 曹寅奏陈江宁地方晴雨情形摺
康熙四十七年五月十八日 
江宁织造．通政使司通政使臣曹寅谨奏：恭请圣安。 
各处平粜之米，将已卖完。江南近日雨水甚勤，稻田俱全插秧，民间无事。惟是目下湖广、江西及庐州等处产米地方，皆禁遏口岸籴粜，米价比前稍长。臣无地方之任，惟谆谕州县官呈文督抚，一面晓谕客商。一面移文江广开禁，自可接济无虞。 
今将江宁晴雨录自四月初一起至本月初十日止，恭呈御览。又，扬州平粜内阁侍读觉罗塞黑奏摺一封，理合转奏。伏乞圣鉴。 
朱批：知道了。 