二十七 江宁织造曹寅奏谢钦点巡盐并请陛见摺
康熙四十三年七月二十九日 
江宁织造.郎中臣曹寅谨奏：恭请圣安。 
臣寅蒙皇上天恩，生全造就，虽捐糜难酬万一。去年奉旨著与李煦轮管盐务，今又蒙钦点臣寅本年巡视两淮。臣寅闻命自天，惶悚无地，谨北向顶香九叩谢恩讫。念臣寅于雅岁备犬马之任，曾无尺寸之效，愚昧稚鲁，不学无术，蒙皇上念臣父玺系包衣老奴，屡施恩泽，及于妻子，有加无已。盐政虽系税差，但上关国计，下济民生，积年以来委曲情弊，难逃皇上洞鉴。 
臣寅拟星驰赴阙谢恩，恐骇物听，八月上旬料理运务已毕，俟造册报竣，仰求皇上俯准陛见谢恩，以申犬马恋主之诚，得以披陈下悃，仰聆圣训，祗遵敬恪，庶免覆束之患。 
谨具摺上奏，伏乞睿鉴施行。臣寅无任顶戴悚息激切屏营之至。 
朱批：朕体安善，尔不必来。明春朕欲南方走走，未定。倘有疑难之事，可以密摺请旨。凡奏摺不可令人写，但有风声，关系匪浅。小心，小心，小心，小心。 