六十九 曹寅奏陈总督巡抚所粜时价摺 
康熙四十七年四月初一日 
江宁织造．通政使司通政使臣曹寅谨奏：恭请圣安。 
江南太平无事。各处平粜之价，总督巡抚已定九钱。各处所粜时价不等，大约不出此数。目下大麦已收成，小麦亦收成在即。臣遍访农人，今年麦秋八分可望，且浸稻种之水，塘坝已满，栽种之时，不烦多力。湖广、江西等处，亦与此同。寻常所吃之米，各处起落不等，不出一两内外，百姓欢声载道，感激皇恩。 
再，各处平粜官员，部院故套，馈送供应之私，势不能免。惟户都江南司员外郎戴宝用沙船巡江，颇属孟浪；臣在扬州时闻其如此，亦曾写出责劝，近已宁戢，俱不敢越外多事今戴宝差人自镇江赍送奏摺一封，理应转奏。 
再，任大学士臣熊赐履，于本月初一日回江宁，即至臣处，跪请圣安。臣将前存问之旨宣讫，熊赐履望阙叩头谢恩云：臣惟有全家顶戴感激天恩。臣自湖广来，一路太平无事。随即回家。 
再，臣衙门两月晴雨录，理合一并呈奏，伏乞睿鉴。 
朱批：知道了。 