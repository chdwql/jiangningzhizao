一百二十七 曹寅奏陈龙眼菩提子发芽事摺 
康熙五十年三月初一日 
江宁织造．通政使司通政使臣曹寅谨奏：恭请圣安。 
正月二十二日奉旨，分颁龙眼、菩提子二十粒到臣。传旨：俟种出之日奏闻。钦此钦遵。 
臣随将十粒赍送江宁织造衙门，分派各处栽种；留十粒于扬州，分种金山、高（上日下文）、静慧、天宁、香阜五寺，每处二粒。二月十九日，香阜寺僧成度报称，所种二粒俱已发芽，臣自验看，命僧加意培植，添守护持。因扬州民人倾城往观赞礼者无虚日，臣恐人家生事，复设栏桅围护。 
谨将菩提树式用蒲草照样做成，惟叶上不能染其宝色，恭呈御览。其天宁各处同时艺植，容种出之日，再当奏闻。 
江南太平无事。今春雨（“扬”之“扌”换作“日”）时若，二麦甚好，丰收可必。淮扬大麦垂熟。 
谨将二月晴雨录及麦样，一并赍呈奏闻，伏乞睿鉴。 
朱批：知道了。 