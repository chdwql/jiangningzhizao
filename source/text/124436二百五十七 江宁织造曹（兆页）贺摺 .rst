二百五十七 江宁织造曹（兆页）贺摺 
雍正二年四月初四日 
江宁织造奴才曹（兆页）跪奏：为边疆凯旋，普天同庆，恭贺圣功事。 
窃奴才接阁邸报，伏知大将军年羹尧钦遵万岁圣训，指授方略，乘机进剿，半月之间，遂将罗卜藏丹金逆众羽党，歼灭殆尽，生擒其母女子弟及从逆之贝勒、台吉人等，招降男妇人口，收获牛马辎重，不可胜计。凯奏肤功，献俘阕下，从古武功无有如此之神速丕盛者也。钦为万岁仁孝性成，智勇兼备，自御极以来，布德施恩，上合天心，知人任使，下符舆论，所以制胜万全，即时底定，善继圣祖未竟之志，广播荒服来王之威。圣烈鸿庥，普天胥庆。江南绅衿士民闻知，无不欢欣鼓舞。奴才奉职在外，未获随在廷诸臣舞蹈丹陛，谨率领物林达、笔贴式等，望北叩头，恭贺奏闻。奴才曷胜欣忭踊跃之至。 
朱批：此篇奏表，文拟甚有趣，简而备，诚而切，是个大通家作的。 
[宫中．朱批奏摺] 