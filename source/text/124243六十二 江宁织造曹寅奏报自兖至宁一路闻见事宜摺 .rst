六十二 江宁织造曹寅奏报自兖至宁一路闻见事宜摺 
康熙四十七年三月初一日 
江宁织造．通政使司通政使臣曹寅谨奏：恭请圣安。 
臣蝼蚁下贱，过蒙圣恩，感激涕零，涓涯莫报。臣谨遵圣训，于二月十一日启行，由兖州府中路至江宁，初一日至衙门，谨设香案叩头谢恩讫。所有一路至江宁闻见事宜，谨具摺奏闻，伏乞圣鉴。 
一、平粜事。臣至江宁问颌差六员官尚在淮安，侯总漕桑格回日商议截漕未至。臣访得江宁上白米价一两二三钱以下不等，平常细米价一两以下不等，糙米价九钱以下不等。各米行闻有平粜之恩，凡有积贮，预先争卖，二月之价，比正月一石已跌价一钱有零。漕船一到，则米价必更贱。臣已向总督邵穆布将圣训如价贱商议增减平粜之旨传谕，总督邵穆布欣忻遵领，于初四日赴杭州审事，恐其回日尚远，已选贤能官员在江宁料理。臣衙门米现贮仓廒，即可平粜，俟皇上所遣官至日，臣会同商议，价定节出示平粜矣。所有漕米，俟总漕回日，截漕会商，随时斟酌增减平粜，再当详细奏闻。 
一、百姓情形。臣一路自山东至江宁，俱安生乐业如常，不知何以闾阎下贱尽知皇上平粜之恩，凡臣过处，男女老幼，无不感颂皇仁。行至滁州，闻六合县陈家桥，有盐贩侉汉与百姓争关，地方官随即遣人擒捕五名，其馀尽行逃散。闻总督已严饬汛兵巡拿，此系细小之事，事关盐务，故敢据闻。臣到江宁，访问有自浙江、苏州来者，俱云百姓安堵如常，米价亦不昂贵。无不知皇上为百姓忧水旱，为百姓诛盗寇，宸衷焦劳，恩泽叠沛，尽皆感激，沦肌浃髓。臣随云汝等受皇上如此之恩，知皇上如此为汝等焦劳，何以不踊跃争上钱粮，谨守法度。前年山东饥民，感激皇恩云，宁饿死不做贼。去年之旱，末甚于已前，汝等何以谣言纷攘，不遵法度，以致上干天听，内外不安。汝等如此报答，可谓极尽忠孝矣？所有苏浙之人，尽皆愧悔无语。臣闻得四明山通福建，历来盗贼之巢穴，此辈皆在别省行劫，归藏山中，形迹幽秘，其来已久。以前未尝不犯，问官只问眼前现在之案，不株连根抵，故四明山巢穴，人皆不知。去年为百姓有买米下海之谣，又巡抚中军分兵披甲拿人，致令上下纷扰，故问官详据口供。令蒙皇上差各大臣严审，将来自可穷绝根窝，永无夜警。至于奸僧一念委给?付之事，即如晌马贼歃血拜盟一类，皆由于地方官员柔弱懒惰，诚如圣谕不勤不慎所致。当此天下富强之时，大臣静妥任事，小吏勤慎奉公，何务不办。琐细小事，动辄上闻，或借此掩饰，见其勤劳。或借此密奏，见其亲近，亦未可定。安能逃皇上洞彻万里之明，终于自误而已。所有百姓情形委细，未免字逾常格，臣谨具列奏闻。 
一、臣二月十四日过河间府，夜间大雨，是日惊蛰即闻雷声。京畿麦甚好，山东、江南皆于是日同时雷雨。山东麦长五、六寸，江南麦已长一尺。臣伏思圣谕一字，断绝千古，归语众人，无不惊叹。臣来时蒙圣谕令臣存问原大学士臣熊赐履，已于二月二十日往湖广拜扫，俟其来时传旨。 
臣拟于初四日赴扬州会同李煦商议盐务、织造，及分奏六员官摺事宜。臣回日再当奏闻。 
朱批：知道了。已后有闻地方细小之事，必具密摺来奏。 