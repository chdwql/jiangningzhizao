二百一十三 曹（兆页）奏请圣安并报雨水粮价摺 
康熙五十五年五月十九日 
江宁织造．主事奴才曹（兆页）跪奏：恭请万岁圣安。奴才于五月十七日已至江宁。江南二麦收成有八、九、十分不等。米价七钱八分至八钱五、六分不等。各处雨水沾足，农民俱得及时插秧，秋成有望。百姓安乐，太平无事。所有四月分晴雨录，恭呈御览。并将二月、三月、闰三月晴雨录，合并补呈奏闻，伏乞圣鉴。 
朱批：知道了。闻得浙江雨水过多，民食甚艰等语，未知是否？尔细细访问，奏闻要密才好。 