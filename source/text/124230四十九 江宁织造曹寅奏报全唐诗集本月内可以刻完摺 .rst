四十九 江宁织造曹寅奏报全唐诗集本月内可以刻完摺 
康熙四十五年七月初一日 
江宁织造．通政使司通政使臣曹寅谨奏：恭请圣安。 
遵旨校刊全唐诗集，目下刊刻只剩五百馀页，大约本月内可以刻完，八月内校对错字毕，节可全本进呈。共计有十二套，除春间所进二套外，又校对得六套，谨装订进呈御览，伏求圣训俯鉴错误，指示臣等，使得刊改归正，以成一代之书。 
再，众翰林同臣公具一摺，敬求御制诗序，阐奖唐贤，昭垂万世，使间气英灵，永传不朽。臣等草形蚁质，亦获挂名共间，已列衔具公本叩求。 
所有众翰林有病及告假者，俱令回本籍，无事者俱在扬州校刊。编修汪绎素有血症，在诗局陡发旧恙，即令回籍调养，于五月内身故，臣已为料理营护后事讫。目下在扬州校刊者，彭定求、杨中讷、汪士（钅宏）、徐树本、俞梅共五人。 
谨此奏闻，伏乞睿鉴． 
朱批：刻的书甚好，等细细看完序文，完时即打发去。 