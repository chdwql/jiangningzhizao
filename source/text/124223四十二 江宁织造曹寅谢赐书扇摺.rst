四十二 江宁织造曹寅谢赐书扇摺
康熙四十四年八月十五日 
江宁织造.通政使司通政使臣曹寅谨奏：恭请圣安。 
臣家人赍捧钦赐御书旧扇一柄到臣衙门，臣恭设香案，望阙叩头，谢恩祗受。窃念臣系家奴，无足比数，恭遇皇上巡幸口外，绥靖边疆，犹蒙恩及犬马，即粉身碎骨，亦难报高深于万一，谨具摺恭谢天恩。 
又，臣同翰林军彭定求等十员，商酌校刊全唐诗凡例，进呈钦定，奉旨：凡例甚好。钦此。臣随交臣彭定求等十员祗受，钦遵校刊。但臣盐务任满，即匍匐谢恩，以伸伏马恋主之诚。所有诗局写刻人工，虽经细心挑选甚多，而一二细碎事务，亦所时有，拟于暂交臣李煦代为管理，俟臣回南仍归臣身任其事，庶不致有误。合并奏闻，伏乞圣鉴施行。 
朱批：知道了。