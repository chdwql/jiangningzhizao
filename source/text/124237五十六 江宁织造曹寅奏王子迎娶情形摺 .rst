五十六 江宁织造曹寅奏王子迎娶情形摺 
康熙四十五年十二月初五日 
江宁织造．通政使司通政使臣曹寅谨奏：恭请圣安。 
前月二十六日，王子已经迎娶福金过门。上赖皇恩，诸事平顺，并无缺误。随于本日重蒙赐宴，九族普沾，臣寅身荷天庥，感沦心髓，报称无地，恩维倘恍，不知所以。 
伏念皇上为天下苍生，当此严寒，远巡边塞，臣不能追随扈跸，仰奉清尘，泥首瞻云，实深惭汗。臣谨设香案九叩，遵旨于明日初六起程赴扬办事。 
所有王子礼数隆重，庭闱恭和之事，理应奏闻，伏乞睿鉴。 
朱批：知道了。 