二百七十六 江宁织造曹（兆页）口传谕旨 
前织造等衙门贡献物件，其所进御用绣线黄龙袍曾至九件之多，又见灯帷之上有加以彩绣为饰者，朕心深为不悦，比即切加诫谕。近因端阳届节，外间所进香囊、宫扇等件中有装饰华丽、雕刻精工，亦甚至于绣地者，此皆靡费于无益之地，开风俗奢侈之端，朕所深恶而不取也。外省诸臣凡有进献方物土宜，朕留于宫中服用者所需实不多，每随便颁赐诸王、内外大臣等，所以推广惠泽也。如黄龙绣缎之类，既不可以颁赐诸王大臣，不过收贮于宫中耳。其余华灿之物，在朕用之心中尚觉不安，若赐诸王大臣，在伊等亦觉非分，岂非靡费于无益之地乎！况朕素性实不喜华靡，一切器具惟以雅洁实用为贵，此朕撙节爱惜之心本出于自然，并非勉强数十年如一日者。凡外臣进献，惟应量加工价，稍异于市肆之物，即可见诸臣恭敬之忱，何必过于工巧而后见其忱悃乎！工匠造物之情，喜新好异，无所底止，见一美丽之式样，初则竞相慕效，后必出奇斗胜以相夸，此雕文纂组之风，古人所以斥为奇袤，岂可导使为之而不防其渐乎！盖治天下之道，莫要于厚风俗，而厚风俗之道，必当崇俭而去奢。若诸官进献之物以奢为尚，又何以训民间之俭约乎！朕观四民之业，士之外农为最贵，凡士、工、商贾皆赖食于农，以故农为天下之本务，而工、贾皆其末也。今若干器用服玩之物争尚华巧，必将多用工匠以为之，市肆之中多一工作之人，即由田亩之中少一耕稼之人，此逐末之所以见轻于古人也。且愚民见工匠之利多于利田，必群趋而为工，群趋为工则物之制造者必多，物多则售卖不易，必至壅滞而价贱，是逐末之人多，但有害于农而并有害于工也。小民舍轻利而趋重利，故逐末易而务本难，苟为官者遽然绳之以法，必非其情之所愿而势有所难行，惟平日留心，时刻劝导，使小民知本业之为贵；又复训饬闾阎崇尚朴实，工作之间不事华巧，如此日积月累，遂成风俗，虽不必使为工者尽归于农，然可免为农者相率而趋于工矣。……朕深揆人情物理之源，知奢俭一端关系民生风俗者至大，故欲中外臣民黜奢禁末，专力于本，人人自厚其生，自正其德，则天下共享太平之乐矣。昔人云：由俭入奢易，由奢入俭难。不知奢者取用少而费力多，俭者取用多而费力少，则由奢入俭乃人人行之甚便者，不可谓难也。中外臣民其深体朕意，朕自身体力行，诸王、内外大臣、文武官弁与乡绅富户当钦遵朕谕，其共勉之，勿视为具文。特谕。 