四十 曹寅奏陈清黄交涨河水甚大摺
康熙四十四年七月初一日 
江宁织造.通政使司通政使臣曹寅谨奏：今年清、黄交涨，河水甚大，较之往年，大水微逊。目下已退数尺，沿江圩田虽淹，山田大熟，亦系收成之年。 
臣蒙恩高厚，惟有实心办事，以效犬马。近因勤于割引，而江广各处盐价渐长，众商咸赖皇仁，大有起色。合并奏闻。 
朱批：知道了。
江宁织造.通政使司通政使臣曹寅谨奏：恭请圣安。 
奉旨校刊全唐诗翰林彭定求等九员，俱于五月内到齐，惟汪士（钅宏）尚未到。臣即将全唐诗及统签，按次分与，皆欣欢感激，勤于校对。共中凡例，钦遵前旨，除一、二碎细条目与众翰林商议，另具摺请旨外。臣细计书写之人，一样笔迹者甚是难得，仅择其相近者，令其习成一家，再为缮写，因此迟误，一年之间恐不能竣工。再中晚唐诗，尚有遗失，已谴人四处访觅，添入校对。臣日掣盐往来仪真、扬州之间，董理刻事，随校随写，不敢少怠，谨此奏闻。 
朱批：知道了。凡例甚好。