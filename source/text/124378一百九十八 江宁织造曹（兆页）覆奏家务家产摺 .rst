一百九十八 江宁织造曹（兆页）覆奏家务家产摺 
康熙五十四年七月十六日 
江宁织造．主事奴才曹（兆页）跪奏：恭请万岁圣安。 
七月十四日奴才家奴赍捧摺子回南，蒙御批：你家中大小事为何不奏闻。钦此。奴才跪读之下，不胜惶悚恐惧，感激涕零。 
窃奴才自幼蒙故父曹寅带在江南抚养长大，今复荷蒙天高地厚洪恩，俾令承嗣父职。奴才到任以来，亦曾细为查检，所有遗存产业，惟京中住房二所，外城鲜鱼口空房一所，通州典地六百亩，张家湾当铺一所，本银七千两，江南含山县田二百馀亩，芜湖县田一百馀亩，扬州旧房一所。此外并无买卖积蓄。奴才问母亲及家下管事人等，皆云奴才父亲在日费用狠多，不能顾家。此田产数目，奴才哥哥曹（禺页）曾在主子跟前面奏过的，幸蒙万岁天恩，赏了曹（禺页）三万银子，才将私债还完了等语。 
奴才到任後，理宜即为奏闻，因事属猥屑，不敢轻率。今蒙天恩垂及，谨据实启奏。奴才若少有欺隐，难逃万岁圣鉴。倘一经察出，奴才虽粉身碎骨，不足以蔽辜矣。奴才不胜惶恐感戴之至。 
朱批：知道了。 