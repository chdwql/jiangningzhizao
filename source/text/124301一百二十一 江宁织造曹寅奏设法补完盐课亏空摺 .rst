一百二十一 江宁织造曹寅奏设法补完盐课亏空摺 
康熙四十九年十月初二日 
江宁织造．通政使司通政使臣曹寅谨奏：恭请圣安。 
本月初一日摺子回南，伏蒙御批：两淮情弊多端，亏空甚多，尔须设法补完，不可疏忽。钦此。臣跪读之下，不胜惊悚感泣，谨设香案叩头谢恩。窃念臣从幼豢养，包衣下贱，屡沐天恩，臣虽粉骨碎身，难报万一。今年两淮，荷蒙皇上特将两淮新徵于李煦任内缓徵一百万两，以此馀力，即可以补纳旧欠。臣于三月抵扬，郎会院道传命诸商，令其上紧督催补清旧欠，以抑副天心。臣归江宁，卧病累月，近闻运司病故，李煦在彼，不知督催已纳多少。容臣到任，查验明白，务必尽心竭力，设法督催清楚，以仰全皇上浩荡之弘恩。江南太平无事。 
谨将九月晴雨钞录呈览，伏乞睿鉴。 
朱批：知道了。尔病比先何似？ 