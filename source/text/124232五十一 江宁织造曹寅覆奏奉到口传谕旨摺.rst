五十一 江宁织造曹寅覆奏奉到口传谕旨摺
原附康熙四十五年七月初一日进全唐诗集摺内 
江宁织造．通政使司通政使臣曹寅谨奏： 
六月二十五日，臣在扬州于新任杭州织造．郎中臣孙文成前，恭请圣安。蒙圣旨令臣孙文成口传谕臣曹寅：三处织造，视同一体，须要和气，若有一人行事不端，两个人说他改过便罢，若不悛改，就会参他。不可学敖福合妄为。钦此钦遵。 
臣寅免冠叩首，感激涕零，谨记训旨，刻不敢忘。从前三处委实参差不齐，难逃天鉴。今蒙圣训，臣等虽即草木昆虫，亦知仰感圣化，况孙文成系臣在库上时，曾经保举，实知其人，自然精白乃心，共襄公事。臣寅遥望行在，焚香九叩谢恩。 
理合具摺奏闻，谨具摺上奏。 
朱批：知道了。 