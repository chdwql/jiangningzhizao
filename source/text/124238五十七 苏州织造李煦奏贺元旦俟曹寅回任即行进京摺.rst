五十七 苏州织造李煦奏贺元旦俟曹寅回任即行进京摺
康熙四十五年十二月十三日 
管理苏州织造．大理寺卿兼暑巡视两淮盐课监察御史臣李煦谨奏：恭请万岁万安。 
切惟四序云周，三元伊始。臣煦职守在扬，不得与在廷诸臣随班舞蹈，叩贺元旦，合具奏摺恭请万安。俟曹寅回任之日，臣煦即星夜进京，叩谢洪恩，瞻仰天颜，跪聆圣训。 
所有冬笋、燕笋、小菜等件，敬进以表微诚，伏乞睿鉴。臣煦不胜欢忭颂祝之至。 
　[宫中．李煦奏摺] 