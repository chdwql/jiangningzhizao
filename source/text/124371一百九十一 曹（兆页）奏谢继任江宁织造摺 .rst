一百九十一 曹（兆页）奏谢继任江宁织造摺 
康熙五十四年三月初七日 
江宁织造．主事奴才曹（兆页）谨奏：为恭谢天恩事。 
窃奴才於二月初九日，奏辞南下，于二月二十八日抵江宁省暑，省觐老母，传宣圣旨。全家老幼，无不感激涕零，叩头恭祝万寿无疆。奴才谨於本月初六日上任，接印视事，敬设香案，望阙叩头，恭谢天恩。窃念奴才包衣下贱，黄口无知，伏蒙万岁天高地厚洪恩，特命奴才承袭父兄职衔，管理江宁织造。奴才自问何人，骤蒙圣主浩荡洪恩，一至於此。奴才惟有矢公矢慎，遵守成规，尽心办事，上以图报王恩，下以奉养老母，仰副万岁垂悯孤孀，矜全骨肉之至意。谨具摺奏闻，伏乞圣鉴。奴才不胜感激惶悚之至。 
朱批：知道了。 