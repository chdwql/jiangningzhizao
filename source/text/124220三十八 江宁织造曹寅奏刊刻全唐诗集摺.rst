三十八 江宁织造曹寅奏刊刻全唐诗集摺
康熙四十四年五月初一日 
江宁织造.通政使司通政使臣曹寅谨奏： 
臣寅恭蒙谕旨刊刻全唐诗集，命词臣彭定求等九员校刊。臣寅已行文期于五月初一日天宁寺开局，至今尚未到扬，俟其到齐校刊，谨当奏闻。 
又闰四月二十三日，有翰林院庶吉士臣俞梅赴臣寅衙门口传上谕，命臣俞梅就近校刊全唐诗集。钦此。奏请圣旨，钦遵咨行江苏巡抚臣宋荦，移咨吏部、翰林院衙门。俟刊刻完日，该衙门一并具本奏闻 
朱批：知道了。