二百一十五 江宁织造曹（兆页）奏御赐普济寺匾额代绅衿等谢恩摺 
康熙五十五年六月十三日 
江宁织造．主事奴才曹（兆页）跪奏： 
奴才自五月十七日到江南料理织造衙门事竟，谨于五月二十五日恭赍钦赐普济寺御书匾额到苏，会同李煦择於六月初三日在普济寺第三层大殿敬上匾额。御书墨笔，珍藏本寺，永为传世之宝。阖郡绅衿士庶，闻之皆欢欣鼓舞，顶香迎接。咸云我万岁万几霄旰，无刻不以民生为念。今建立普济寺，不过我等士庶创举小善，乃蒙万岁不惜宸翰，钦颁匾额，仰见圣主惠爱元元，老安少怀之至意。我等益当感劝，仰副天心，於本寺内建醮演戏，庆祝万寿无疆。又合词具呈，求请代奏恭谢天恩。 
奴才於本月十二日回至江宁。所有地方士民感激情形，理合具摺奏闻，伏乞圣鉴。 
朱批：知道了。 