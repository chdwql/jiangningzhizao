二百三十三 苏州织造李煦奏巡盐任内补欠已完听部拨解摺 
康熙五十六年七月十三日 
奴才李煦跪奏： 
窃江宁、苏州织造衙门亏项，蒙万岁天恩，著前盐臣李陈常代补。除补过五十四万二千两外，仍有二十八万八千两零未完，奉旨令接任御史代补在案。 
上年奴才又蒙特旨巡视盐课，是既赦从前亏空钱粮之重罪，又复赏巡视盐课之殊荣。恩颁望外，感激无地。奴才谨遵照二十八万八千两零之数，目下已经全完，听候部文拨解。除另疏题明外，理合缮摺奏闻。而我万岁天高地厚之弘恩，奴才无可报效，唯祝圣寿无疆，以稍尽犬马之下忱也。 
再，奴才今年任内补欠已完，而将来巡盐御史无欠可补，其差内馀银应行解部，合并声明。奴才临奏不胜惭感悚惕之至。 
朱批：知道了，好。 
[宫中．李煦奏摺] 