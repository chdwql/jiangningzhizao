二十六 曹寅奏报江南收成并请圣安摺
康熙四十三年五月二十日 
江宁织造.郎中臣曹寅谨奏：恭请圣安。 
臣寅访得，江南全省今年大麦已经全收。小麦江以北有九分、十分收成不等；江以南只因五月初九日大雨，至十三日方晴，不曾打晒，上垛者，少为伤损，今合计收成共有七分。臣寅身往苏州会议，一路目及自常州以北皆如前；自常州以南，地洼下水已平岸，不曾入田，麦只割得一半，其余因雨淖不得割，尚在田中。臣寅取麦看视，麦尚无恙。十四日大晴，迩来数日，水已全退，可以收割，大约比高腴之处欠一二分收成。江南最宜时内下雨，今年梅雨塘坝皆满，插秧有水，民不劳苦。 
近闻山东二麦大熟，饥民一事，蒙皇上如天之仁，筹划周详，幽微皆到。江南黎庶闻者，无不感激涕零。 
臣寅身系家奴，不能远涉少尽犬马之忱，真惶悚无地，寝食不安。今年江南全省太平，伏乞皇上少宽圣怀，下慰群望。臣寅不胜激切屏营之至。 
朱批；知道了。近京麦子大收。目前雨?时若，田苗甚好。米价还贵，麦价小减。 