三十一 江宁织造曹寅奏陈盐课积欠情形摺
康熙四十三年十一月二十日 
江宁织造.郎中臣曹寅谨奏：恭请圣安。 
臣曹寅世蒙豢养，生殁殊荣，今复邀皇上格外加恩命兼管两淮盐课，臣捐糜莫报，惟有督销额引，清查积弊，充实国帑，抚恤商民，勤慎臣职守而已。 
臣于前月十三日到任视事，访得运司库项钱粮亏空八十馀万两，臣系家奴，何敢效外官支吾了事，即应飞章参奏，尽法穷治，以警臣工。但思钱粮系历年历欠，奸商有预投之弊，事全败露，则富商不肯代完，接年御史运道死何足惜，朝廷课饷便至悬催。臣是以不改造次，惟檄新运道李灿，严比细查两年积欠，定限两月交代，若可少完，再当减分题参，仰候圣裁。 
该臣看得两淮历年积欠不已，皆由御史怠忽，互相容隐，求一年回差之轻便，不顾库藏之盈虚。更有奸商恃怙效尤，预投贷借，酿成此弊。自科臣满普以来，岁欠不过三二十万两，接年御史尚可代徵。自御史罗詹一引私行引半，江广盐壅课绌，今年御史噶世图虽减斤割引，不能全十分之四。臣本庸材，膺此重任，日夜忧思，务求万全，使良商不致困乏，积欠可以顿完，渐求裕课养民之法，仰报主恩。 
除又将匣费裁革数目另摺报明外，合将亏空原由，先行奏闻，伏候圣训遵行。 
朱批：知道了。 