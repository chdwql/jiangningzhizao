七十九 苏州织造李煦奏请准纲商程增等分行食盐摺
康熙四十七年六月 
管理苏州织造．大理寺卿兼巡视两淮盐课监察御史臣李煦谨奏：恭请万岁万安。 
窃上元、江宁等八县食盐，额行七万六千九百九十五引。而八县之地，乃两淮纲盐门户并私盐出没之要路也，其地最关紧要。无如棍徒张子谦等，认行于前，即欠课潜逃。复有棍徒谢文元等认行于后，亦皆逋欠钱粮。而前后两次未完额课，总属众商摊赔代补。今谢文元告退而纲商程增、项鼎玉等，又虑认行不得其人，再致赔累，情愿分行八县食盐。前盐臣曹寅缮疏题明，部议未准。 
臣煦查程增、项鼎玉等，原皆殷实良商，又据情题请。而户部仍恐纲商代行，日后有误钱粮，议另募新商办运。奉旨：依议。在案。但纲商已经赔累多年，恐外来奸棍有坏盐法，不得不慎重以为保固之计。而程增、项鼎玉等三十馀总，实系殷实商人，必不贻误钱粮。今臣煦再具疏题请，伏乞万岁特旨准行，庶免棍徒乘机钻谋之弊，而部中不至再为推诿也。 
伏祈睿鉴。臣煦临奏可胜激切之至。 
[宫中．李煦奏摺] 