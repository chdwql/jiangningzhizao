二百七十五 两淮巡盐御使噶尔泰陈明接奉江宁织造曹（兆页）口传谕旨摺 
雍正五年三月初十日 
奴才噶尔泰谨奏，为恭谢天恩事。 
雍正五年二月二十七日，江宁织造曹（兆页）自京回南，至仪征盐所奴才衙门。奴才跪请圣安，曹（兆页）口传圣谕："以奴才等进呈龙袍及丰灯、香袋等物皆用绣地，靡费无益，且恐引诱小民；不务生产，有关风俗，特命奴才传谕。"奴才钦遵，随叩头谢恩讫。 
奴才上年蒙皇上召进陛见，三聆圣训，奴才仰体皇仁，谆诫淮商崇尚节俭，无事奢侈。今复蒙恩谕劝勉教诲，益见我皇上宵衣旰食，无时不以天下生民为计，深知稼穑艰难，虚靡无益，此诚德惠元元保育群生之至意。奴才加意恪遵，仰体圣心，凡两淮众商，时时劝勉，务使敦本崇俭，醇朴成风耳。为此具摺，专差家人巴图赍捧跪奏。 
朱批：诸凡奢侈风俗，皆从织造、盐商而起。今天津之风，莽鹄立整理四年，较前改革八九矣。尔可竭力劝导之。 