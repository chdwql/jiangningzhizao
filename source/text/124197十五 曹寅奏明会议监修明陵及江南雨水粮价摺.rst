十五 曹寅奏明会议监修明陵及江南雨水粮价摺
康熙三十八年五月二十六日 
江宁织造.郎中臣曹寅谨奏：为奏明事。 
前月恭膺恩旨，命臣寅监修明陵。钦此钦遵。自署总督臣陶岱到省，会同巡抚臣宋荦、臣寅，以及在省大小官员踏勘，现在估计工料，遴委江防同知臣丁易管工，公议于官吏俸工银两内动支修补。因暑月雨水连绵，难以兴工，俟秋凉即便择日兴修。其颁赐御书，用垂永久，侯修补将竣，即便制扁勒石，此皆皇上远迈上古之善政。 
除署总督臣陶岱、巡抚臣宋荦，会同臣寅具红本奏陈外，臣寅系家奴，理合先将会议情由，具摺奏闻 
朱批：知道了。 
江南上江少雨，近来始得甘霖，禾苗甚好；下江五月雨水较多些，后来虽旱，河内有水可车，近又得雨，自是拾分。可望今年上下江俱系收获之年。 
前奉旨命于湖广、江西米贱之处采买时米，因白露以前之米不堪收贮，目下正在收买。俟买毕之日，一并上奏。 