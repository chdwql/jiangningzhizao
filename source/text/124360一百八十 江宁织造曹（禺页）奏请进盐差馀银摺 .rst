一百八十 江宁织造曹（禺页）奏请进盐差馀银摺 
康熙五十二年十二月二十五日 
江宁织造．主事奴才曹（禺页）谨奏：窃奴才父寅故後，奴才母子孤苦伶丁，身家性命已同瓦解，仰荷万岁如此天恩，得以保全。今钱粮俱已清补全完，奴才一身一家，自顶至踵，皆蒙圣主再生之德。又屡蒙圣训，不敢丝毫浪行花费。奴才仰赖天恩，可以过活。所有盐差任内馀剩银三万六千两，奴才无有费用之处。奴才临行之时，母谕谆谆，以奴才年幼，并无一日效力犬马，乃沐万岁天高地厚洪恩，一至於斯，杀身难报，将此所得馀银，恭进主子添备养马之需，或备赏人之用，少申奴才母子蝼蚁微忱。伏乞天恩赏收，不特奴才母子感沐恩荣，奴才父寅九泉之下，亦得瞑目。奴才曷胜恐惧感戴激切叩头之至。 
朱批：当日曹寅在日，惟恐亏空银两不能完，近身没之後，得以清了，此母子一家之幸。馀剩之银，尔当留心，况织造费用不少，家中私债想是还有，朕只要六千两养马。