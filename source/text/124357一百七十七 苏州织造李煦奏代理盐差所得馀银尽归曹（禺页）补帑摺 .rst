一百七十七 苏州织造李煦奏代理盐差所得馀银尽归曹（禺页）补帑摺 
康熙五十二年十一月十二日 
臣李煦跪奏： 
窃我万岁如天如地之仁，轸念曹寅身後钱粮，特命臣代理盐差一年，将所得馀银尽归曹寅之子曹（禺页），清完所欠钱粮。如此弘慈，真亘古之所未有也。今臣於十月十二日已完代理一差之事，谨遵旨意，不敢自图已私，凡一应馀银，臣眼同两淮商人，亲交曹（禺页）。而计所得之银，共五十八万六千两零。内解江、苏二织造钱粮二十一万两，解江、苏二织造买办修理机房自备船只水脚钱粮共五千两，解江宁织造衙门备办诰命神帛养匠钱粮一万二千两零，代商人完欠归收运库二十三万两，又解补江宁织造衙门亏欠九万二千两零，共五十四万九千两零。臣俱眼同曹（禺页）解补清完讫，尚馀银三万六千馀两，俱曹（禺页）收受。 
窃念曹寅、曹（禺页）父子，仰荷圣主格外洪恩，上以弥补钱粮，下以保全妻子。不特曹寅感泣地下，曹（禺页）母子顶戴生全，臣与曹寅亲戚共事，见其仰荷隆恩，善全身後，臣寤寐之间，时为感激涕零也。 
臣代理已毕，曹（禺页）补帑已完，理合具摺奏闻，伏乞睿鉴。臣煦临奏不胜悚惶感戴之至。 
朱批：知道了。 
[宫中．李煦奏摺] 