二十二 曹寅奏领御书金字等并谢加级摺 
康熙四十二年七月初三日 
江宁织造.郎中臣曹寅谨奏：恭请圣安。 
五月十九日，侍郎臣高士奇、内务府郎中臣丁皂保赍捧御书金字心经宝塔壹轴送到金山。臣寅率领合寺僧众跪迎，敬悬大殿，俾亿万士民瞻仰，永为镇山至宝。臣寅与本地官民。当经叩头谢恩。其谢恩奏辞，已托高士奇、丁皂保转奏，不敢另具摺子外。又于六月二十九日，接得苏州织造.郎中臣李煦移到内务府衙门文书，内开：恭蒙圣恩，三处织造并物林达，俱各加一级，笔帖式授为七品等语。臣寅悚惶无地，感戴惟天。但臣寅何人斯，犬马之力丝毫未尽，膺此殊恩。惟有永矢捐麋，以仰报高厚于万一。 
除具呈内务府衙门启奏谢恩外，谨具摺子，恭谢天恩，伏乞睿鉴。臣寅不胜激切屏营之至。 
朱批：知道了。 