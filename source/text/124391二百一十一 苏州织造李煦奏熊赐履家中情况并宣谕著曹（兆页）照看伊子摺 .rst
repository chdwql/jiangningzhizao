二百一十一 苏州织造李煦奏熊赐履家中情况并宣谕著曹（兆页）照看伊子摺 
康熙五十五年二月十八日 
臣李煦跪奏： 
臣奉旨至江宁府大学士臣熊赐履家中，见有三子。其长子熊志伊，年四十一岁，言语颠倒，悲喜不常，所患痰病未愈。至於第二子熊志契，年方九岁。第三子熊志夔，年方八岁。但兄弟分居，长子熊志伊住上元县省字铺地方，志契、志夔跟随生母龚氏另一宅居住，在上元县增字铺地方。臣看熊志伊家中光景尚还过得日子，若志契、志夔则门庭萧索，而熊志伊亦未能看顾两弟。 
臣至江宁织造衙门宣示谕旨，着曹（兆页）照看熊赐履之子，臣亦随当照看，钦遵圣谕也。谨具摺奏覆。 
再，熊志伊差家人至臣苏州暑中，具呈求代奏谢恩，合并奏闻，伏乞圣鉴。 
朱批：知道了。 
[宫中．李煦奏摺] 