四十三 江宁织造曹寅奏进唐诗样本摺
康熙四十四年十月二十二日 
江宁织造．通政使司通政使臣曹寅谨奏：恭请圣安。 
恭蒙天赐鹿舌鹿尾鹿肉条等件，臣谨望阙叩头谢恩祗受。窃臣一介庸愚，恭蒙恩施，有加无已，惟有益竭犬马之诚，仰报高深于万一。 
校刊全唐诗，现今镂刻已成者，臣先将唐太宗及高、岑、王、孟肆家刷印，装潢一样贰部进呈。共纸张之厚薄，本头之高下，伏候钦定，俾臣知所遵行。尚有现在装潢数十家，容臣赴京恭谢天恩，赍捧进呈御览。 
又蒙恩赐高（上日下文）寺诗，朱圭现在赞刻，俟竣工之日，装潢进呈。 
谨具摺奏闻，伏乞圣鉴施行。 
朱批：知道了。样本都改过发回。 