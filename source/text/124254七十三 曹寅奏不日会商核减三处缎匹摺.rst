七十三 曹寅奏不日会商核减三处缎匹摺
康熙四十七年四月二十二日 
江宁织造．通政使司通政使臣曹寅谨奏：恭请圣安。 
本月二十日准到部文，为核减缎匹事，伏蒙圣谕，有若尽行停织，机户难以度日之旨。臣随宣谕各匠，无不感激欢呼，顶谢皇恩。至于三处缎匹绅绫等项，诚如圣训，自应减织。臣不日即会同李煦、孙文成公议妥当，造册报部矣。 
所有去年请过圣旨条陈数事，内神帛官诰一款，臣已具文咨部细查去后，尚未覆到。俟部文到日，当再具摺奏闻。 
江宁小麦前因连日阴雨，收割未完，今已晴明，子粒无损；百姓俱及时刈获，大约月内均可全登。今有镇江平粜户部江南司员外郎戴宝差人赍奏摺二封，并麦样恭呈御览，理应转奏；伏乞圣鉴。 
朱批：知道了。 