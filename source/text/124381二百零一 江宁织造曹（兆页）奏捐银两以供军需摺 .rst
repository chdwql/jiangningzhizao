二百零一 江宁织造曹（兆页）奏捐银两以供军需摺 
康熙五十四年九月初一日 
江宁织造．主事奴才曹（兆页）跪奏：为皇恩浩荡，效力无从，情愿捐赀，少供军需事。 
窃惟万岁圣文神武，四海一家，虽昆虫草木，无不仰沾圣化。不意泽旺阿喇蒲坦，藐弱残生，荷沐万岁覆载洪恩，不思报德，辄敢狂逆。天兵所指，如风偃草，正其自取殄亡之日。 
窃念奴才祖孙父子，世沐主恩，至深极重。自奴才父兄去世以来，又蒙万岁天高地厚洪恩，矜全孤寡，保存身命。种种受恩之处，迥异寻常。今日奴才母子所有身家，自顶至踵，皆蒙万岁再造之赐，虽粉骨碎身，难报万一。级才接阅邸抄，知部议需用骆驼运送军粮。老母泣谕奴才，以为奴才等仰沐主恩豢养，足以过活，惟恨不能身亲荷担，为国驱驰，情愿捐银三千两，少供采买骆驼之用，略申蝼蚁微诚。 
谨具摺奏闻，伏乞天恩赏收。奴才母子不胜激切顶戴之至。 
朱批：交部了。 