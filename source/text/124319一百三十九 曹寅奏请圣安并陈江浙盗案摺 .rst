一百三十九 曹寅奏请圣安并陈江浙盗案摺 
康熙五十年十月十五日 
江宁织造．通政使司通政使臣曹寅谨奏：恭请圣安。 
本月初八日，臣家奴赍捧摺子回南，伏蒙御批：风闻江浙盗案甚多，不知是否？钦此钦遵。 
窃臣身居江南，留心体察。今岁江浙二省，秋成丰熟，人民亦安。或鸡窃狗偷，地方所不能无，至若结伙成群者，并无所闻。伏读圣谕，臣复详加探听，四近往来之人，亦无传说。惟江北、湖广、六安、霍山等处，山深地僻，时多匪类，此须督抚亲往一巡，可清幽隐。至于江浙地方平旷之处，势难容藏。 
臣谨再留心察访，如有此等不良之辈，即当奏闻，伏乞睿鉴。 
朱批：朕安。余知道了。 