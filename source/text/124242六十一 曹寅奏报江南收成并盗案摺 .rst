六十一 曹寅奏报江南收成并盗案摺 
康熙四十六年九月廿日 
江宁织造．通政使司通政使臣曹寅谨奏：恭请圣安。 
臣前具摺启奏，伏蒙御批：今岁闻江南亢旱，朕心甚是不安。又闻盗案甚多。钦此。皇上忧民忧岁，虽在边睡，节风沐雨，犹时时俯念江南，有加无已。臣寅跪诵之下，不胜感泣。臣系包衣之奴，蒙圣恩拔于下贱，参列人群，但臣职司丝盐，不敢越位妄奏。今蒙谕旨，敢不竭诚剖实具以上闻。 
今年自圣驾回銮之后，江浙即无雨，勤工插秧者，皆有七八分收成。或人工不继，未得插秧，后时艺莳杂谷者，皆山田薄田，即丰年亦止四五分收成，值旱未免艰于子粒。然有塘坝及湖河江濡之田。今岁仍然大收。况今年湖广、江西丰熟，米价不致腾贵，江南亦花搭收成，并非荒歉之岁。伏乞皇上为天下苍生，望切少矜宸衷，以宽臣下犬马蝼蚁之私。 
再，盗案原系浙江旧案，鼠窃狗偷之辈。当时匿家光福山中，转攀拿获，自知不免大戮，恐该衙门动刑痛苦，遂妄为大言，使问者不敢施威，以免一时之累。缘巡抚远出苏城，又无老成之官，一时城栅过于严防，以致百姓惊慌。其实不过寻常盗案，并无连海结伙不轨之事。后恭闻皇上圣渝，责地方以不加查察盗案，凡臣民无不欢忭，以为天鉴如临，明洞万里。目下各官知戒，小民俱安堵如常。理合一并具摺奏闻，伏乞圣鉴。 
朱批：知道了。 