一百四十五 曹寅奏陈商议刻书并审科场事摺 
康熙五十一年二月初二日 
江宁织造．通政使司通政使臣曹寅谨奏：恭请圣安。 
臣于初十日辞驾，二十六日已至扬州，沿途百姓俱各太平。江南雨水调匀，麦田甚好。米价七八钱不等，人民安乐无事。 
臣在扬州与李煦、孙文成商议刻书之事，现在料理齐集，匠人遴选好手，务期速为告成，广传天下，使后学迂儒，得窃见古来未有之书，以仰见皇上启发愚蒙至意。容臣等议定开刻，公同启奏。 
再，科场事，总漕赫寿现在会审。臣自驾前才来，不便会面，亦未便探听。其中委曲，不敢妄奏。 
谨将江宁正月二月晴雨录，恭呈御览，伏乞睿鉴。 
朱批；朕安。余知道了。 