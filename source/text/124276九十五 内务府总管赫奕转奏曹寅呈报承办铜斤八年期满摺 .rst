九十五 内务府总管赫奕转奏曹寅呈报承办铜斤八年期满摺 
康熙四十八年四月初一日 
据江宁织造．通政使司通政使曹寅呈称：为遵旨事。案查康熙四十年五月，寅具摺启奏情愿承办各关铜斤，奉旨：著分办。钦此。遵将龙江、淮安、临清、赣关、南新五关铜斤共一百零一万一千一百八十九斤四两，自康熙四十年起，至四十七年止，每年照数采办。除将铜斤送交户部铸钱外，每年应交节省银三万九千五百三十两，共中龙江、淮安、临清、南新四关铜斤，俱自四十年起领取价款承办，并无别情；惟有赣关康熙四十年份内铜十万六千九百二十三斤八两，已由郎中张鼎鼐等承办，寅自四十一年起，始行领银采办，赣关铜斤，既然少办一年，应自节省银内销除四千一百七十两，计共交节省银三十一万二千零七十两。又，自康熙四十五年起，至四十七年止，奉旨将各关铜斤银两，改归藩库支领三年，其中又节省脚费银共八千四百七十一两五钱一分一厘，俱已完全解交内库。又蒙主上赏借本银三万三千三百三十三两三钱三分馀，亦经带交完库。寅于四十年启奏原以八年为满，今已八年办完无误。寅承主上鸿恩，自应永远效力，但寅系庸才，钱粮重大，诚恐有误。除具摺请旨外，为此恳请大人查核转奏，请旨定夺。为此谨呈等因。 
将呈文于康熙四十八年四月初一日，由内务府总管赫奕，交与奏事治仪正傻子、主事双全具奏。 
奉旨：著依议。钦此。 
[译自内务府满文奏销档] 