一百九十九 苏州织造李煦奏散发御种稻谷情形并进新谷新米摺 
康熙五十四年八月二十日 
臣李煦跪奏： 
窃臣蒙万岁隆恩，特赐御种谷子一石，命臣苏州布种，又命臣谕知督府。臣至江南，即遵旨宣示。当有总河臣赵世显请去谷种五升，两江督臣赫寿、江宁织造臣曹（兆页）各请去一斗。又苏州乡绅原任工科给事中臣慕琛、原任大名道臣陈世安、候选知县臣王斌各请去五升，以上共发去四斗。臣存谷六斗，即选高田六亩五分，於四月初十日种秧，于七月十三日收谷一十八石二斗五升讫。谨将新谷一石，并砻出之新米一石，恭呈御览。而圣主豢养之天恩，臣煦惟祝颂万寿，以申犬马之微忱而已。 
臣又远旨取所收新谷浸出秧苗，已於七月二十八日插莳，俟收获之日，另行具摺。 
臣蒙赐谷之後，凡苏州官绅人等，咸知御种谷子，一年可收两次，无不欢欣羡慕。今臣煦既种有新谷，则此後凡有求种者，俱可偏给。而江南地方，从前止一次秋收，今将变为两次成熟，於是南方万万生民，无不家给人足，群沐圣天子教养之弘恩，永永无极也。 
臣谨具摺奏闻，伏乞圣鉴。 
朱批：凡所种至立秋後未必成实。四月初十种迟了，京里的六月二十已得进矣。 
[宫中．李煦奏摺] 