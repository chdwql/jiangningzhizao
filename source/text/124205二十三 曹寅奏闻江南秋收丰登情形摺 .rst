二十三 曹寅奏闻江南秋收丰登情形摺 
康熙四十二年八月二十四日 
江宁织造.郎中臣曹寅谨奏：恭请圣安。 
臣寅自幼蒙豢养，得备下走之任，仰见我皇上轸念民生，宵衣旰食，无一刻不以水旱荒歉为急务。祗因江南等处，地方笃远，风雨不时，所闻异同，不敢草率具奏。且上江俱蒙皇恩蠲免钱粮，江南上下江连年丰熟，米价不出七钱上下。近见山左水灾，蒙皇上蠲免钱粮，截留糟米，使地方官能仰体皇衷，未雨绸缪，应不至此。近又蒙特命大臣及八旗人员捐帑赈济，百姓沾沐皇恩，亘古所无。 
臣寅愚昧，不能即将江南地方情由时刻上奏，远慰圣怀。臣寅负罪，诚为深重。臣寅于臣李煦摺内旨到之日，除各处麦季已经成熟外，谨将所访各处秋收丰欠及米价情由，细具单摺，恭呈御览。江宁为各省水旱通行马头，皆访之米客行商，应无差谬。谨此奏闻，伏乞睿鉴，臣寅不胜激切惶悚之至。 
朱批：闻江南收成，米价贱，朕心甚是喜悦。朕体安善。