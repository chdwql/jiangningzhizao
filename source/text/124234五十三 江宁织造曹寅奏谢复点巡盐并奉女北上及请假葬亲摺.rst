五十三 江宁织造曹寅奏谢复点巡盐并奉女北上及请假葬亲摺
康熙四十五年八月初四日 
江宁织造．通政使司通政使臣曹寅谨奏：恭请圣安。 
八月初四日接邸抄，蒙恩复点曹寅巡视两淮盐课。臣寅谨设香案，望阙叩头谢恩讫。臣以家奴，两承钦命，祗切惶悚，惟有竭诚尽力，清完盐课，以仰报皇恩于万一。 
今年正月太监粱九功传旨，著臣妻于八月上船奉女北上，命臣由陆路九月间接敕印，再行启奏。钦此钦遵。窃思王子婚礼，已蒙恩命尚之杰备办，无误筵宴之典，臣已坚辞。惟是臣母冬期营葬，须臣料理，伏乞圣恩准假，容臣办完水陆二运及各院司差务，捧接?印，由陆路暂归，少尽下贱鸟哺之私。 
至于两淮盐课重大，所有?印，或遵旧例交与督抚，或命臣李煦十月照旧报满，重复代印；或遵旧例，命盐道护理，伏请圣训，臣谨遵行。臣寅曷胜激切感悚之至。 
朱批：知道了。 