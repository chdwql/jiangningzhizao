一百六十五 江宁织造曹（禺页）奏谢继承父职摺 
康熙五十二年 
江宁织造．主事奴才曹（禺页）谨奏：恭请万岁圣安， 
窃奴才包衣下贱，年幼无知，荷蒙万岁旷典殊恩，特命管理江宁织造，继承父职。又蒙天恩加授主事职衔，复奉特旨改换奴才曹（禺页）学名，隆恩异数，叠加无已，亘古未有。奴才自问何人，辄敢仰邀圣主洪恩，一至於此。今奴才於二月初二日巳抵江宁莅任，恭设香案，望阙叩头谢恩，接印视事讫。 
窃念奴才祖孙父子，世沐万岁浩荡之恩，身家性命，皆出圣主之所赐，虽捐糜顶踵，粉骨碎身，莫能仰报高厚於万一。惟有凛遵圣训，矢公矢慎，冰兢自持，竭诚报效，以仰副万岁矜全之至意。 
谨缮摺恭谢天恩，伏乞圣鉴，奴才不胜激切感戴之至。 
朱批：朕安。 