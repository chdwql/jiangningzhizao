八十 曹寅奏报江宁雨水田禾粮价摺 
康熙四十七年六月十六日 
江宁织造．通政使司通政使臣曹寅谨奏：恭请圣安。 
江南太平无事，惟徽州、宁国二处，雨水颇大。皆缘骤雨积聚，一时难于消涸，连日天气晴霁，可以无虑。苏州近浙江一带，雨水亦多。目下已渐退别路，禾稻甚好，均系丰熟之岁。湖南、江西今年大丰，此时早稻告登，即有接济，米价自可日贱。 
臣目下至仪真。为臣在京时所奏织造事宜，今部文已到，现在与李煦商酌，公同具本题请，不敢另奏。所有江宁晴雨录，自五月十一日起，至本月十五日止，恭呈御览。理合奏闻，伏乞睿鉴。 
朱批：知道了。