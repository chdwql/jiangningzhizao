三十 兼管巡盐御史曹寅奏报禁革浮费摺 
康熙四十三年十月十三日 
兼管巡盐御史臣曹寅谨奏：为报明禁革浮费事。 
窃臣寅由苏州调补江宁织造，历任十有五年，即闻巡盐御史于每年额引之外，有盐二十斤，名为院费，故御史与笔帖式有三十万两之羡馀，因此条充织造衙门钱粮。其承差发收，系近年漏规，于二十斤之外又多增七斤，其中委曲难逃天鉴。臣寅前请密奏，亦为此项，因未到任，不敢越次。臣寅今日履任，随将无院答承差及发收等项，一概裁革，从此众商可苏一分。但浮费之革，必清其源，上自督抚，下及州县，内外过往官员尚属众多，前总督阿山名为禁革浮费，独不自禁及共所属，实恐臣等内员，一遇事件即行入告，故于臣未到任之前，先为之计。其十三款内，尚有一二件应留以恤地方贫苦者，俟部议下再当奏陈，以仰答皇上恤商爱民之至意。谨具摺恭请圣训，伏乞睿鉴施行。 
朱批：生一事不如省一事，只管为目前之计，恐后尾大难收，遗累后人，亦非久远可行，再留心细议。 