九十一 江宁织造曹寅奏报米价及熊赐履行动并进诗稿摺 
康熙四十八年三月 
江宁织造．通政使司通政使臣曹寅谨奏：恭请圣安。 
本月十一日臣家奴赍捧御批摺子回南，奉旨：江南米价，有奏摺进来必入摺奏闻。熊赐履近日如何？钦此。 
臣探得苏州平常食米每石一两三四钱不等，江宁平常食米每石一两二三钱不等，总因江西、湖广禁粜，兼近日东北风多，客船不能下来之故。今地方督抚已经移文江、广开禁，往前天气大晴，西南风多，米船运行，新麦上场，米价可以无虑。又河南光州、固始等处，系两淮行盐之地，每年盐去米回。去年河道干旱，不能重运，所以扬州米贵。今年河路水好，目下由洪泽湖下来头船已到淮安，载米十万馀石，后仍有堆积三十馀万石。此米陆续一到，江苏价亦少可平矣。 
再，打听得熊赐履在家，不会远出。其同城各官有司往拜者，并不接见。近日与江宁一二秀才陈武循、张纯及鸡呜寺僧，看花做诗，有小桃园杂咏二十四首，此其刊刻流布在外者，谨呈御览。因其不与交游，不能知其底蕴。谨据所得实奏，伏乞睿鉴。 
朱批．知道了。并诗稿发回。 