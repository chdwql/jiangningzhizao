二 巡抚安徽徐国相奏销江宁织造支过俸饷文册
========================================

康熙十七年七月十二日

巡抚安徽宁池太庐凤滁和广等处地方.提督军务.都察院右副都御史.加玖级臣徐国相谨奏：为册报支放江宁织造官员钱粮事。

窃照江宁织造等并跟役马匹支过俸饷粮料，例系督臣按年造册奏销，续于奏销钱粮等事案内，准户部题覆，江南总督臣阿席熙疏称：通省地丁各项钱粮，俱系专责抚臣管理，共江宁、京口满汉官兵及织造衙门并安游等营，岁支本摺钱粮数目，自康熙拾柒年为始，交与江宁、安徽贰巡抚奏销可也等因。奉旨：依议。钦此。移咨前来，随经转行遵照在案。

今奏销届期，催据安徽布政使龚佳育，将江宁织造官曹玺等并跟役马匹，自康熙拾陆年正月起，至拾贰月终止，支过俸饷银米、豆草数目，分晰册报前来。该臣覆核无异，除照造清册移送部科外，臣谨恭缮黄册，进呈御览，鉴照施行。为此开坐造册，谨具奏闻。

计开：

织造官壹员曹玺，每年应支俸银壹百叁拾两，除奉捐银陆拾伍两不支外，实支俸银陆拾伍两。又，全年心红纸张银壹佰捌两，俱经议裁不支，理合登明。月支白米伍斗。

物林达壹员［注］，每年应支俸银陆拾两，除奉裁银贰拾肆两不支外，实支俸银叁陆陆两。月支白米伍斗。

柒品笔帖式壹员，每年应支俸银肆拾伍两，除奉裁银玖两不支外，实支俸银自叁拾陆两。月支白米伍斗。

物林人贰员[注]，每员月支廪银肆两，白米伍斗。

笔帖式壹员，每月支廪银肆两，白米伍斗。

跟役、家口共计玖拾伍名口，每名口月各支仓米贰斗伍升。

马贰拾柒匹，每匹春冬季日支豆叁升，草贰束，夏秋季日支豆贰升，草贰束。（下略）

织造官曹玺支康熙拾陆年分俸银陆拾伍两。

物林达龚安支康熙拾陆年分俸银叁拾陆两。

柒品笔帖式张问政支康熙拾陆年分俸银叁拾陆两。

以上共支银贰佰捌拾壹两，共支白米叁拾陆石，共支仓米贰佰捌拾伍石，共支豆贰佰肆拾叁石，共支草壹万玖仟肆百肆拾束。

右谨闻奏。

[内阁.黄册]

[注]物林达，满语，汉译为司库，物林人，汉译为库使。
