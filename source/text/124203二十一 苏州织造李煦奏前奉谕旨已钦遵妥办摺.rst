二十一 苏州织造李煦奏前奉谕旨已钦遵妥办摺
康熙四十一年八月 
管理苏州织造臣李煦谨奏：恭请皇上万安。 
切惟御驾远幸，臣煦不能亲随左右，执鞭坠凳，以效犬马，依恋日深。兹闻圣驾回銮，遥叩北阙，特具奏摺，恭请圣安，伏乞睿鉴。 
前奉谕旨：串客回南去了，其中若有纳监者，尔著量与他些须。钦此钦遵。止有张本官要纳监，臣煦已为捐纳，将实收支付明白矣。 
今年苏州地方田禾甚好，将必大收，万民欢悦，理合并奏以闻。 
朱批：朕九月二十五日自陆路看河工，去尔等三处，千万不可如前岁伺候。若有违旨者，必从重治罪。 
[宫中.李煦奏摺] 