九 曹寅奏贺平噶尔旦恭请圣安摺
康熙三十六年五月初三日 
江宁织造.郎中臣曹寅谨奏恭请皇上万安。 
五月初二日接阅大捷邸报，噶尔旦于闰三月十三日灭亡，妻子族属尽归命投诚，江南士庶军民莫不踊跃称庆。敬念皇上圣文神武，节风沐雨，不避寒暑，三出边城，不惜天心劳顿，追征逐北，灭迹扫尘，以得万载安宁。今天下大定，边方既靖，圣主必念及我内地黎民。仿古圣制，五载巡期已逾，恩赐南巡，使黄童自叟得复瞩天颜。欢舞于六龙驾前，亲祝圣寿无疆。臣寅身属世奴，恋主心殷，目击万姓欢呼，犬马接曷胜欣幸。祗缘不敢擅离职守，恭设香案，望阙叩贺，并请圣安，伏祈俯允舆情，遂苍生之愿。臣寅无任瞻天仰圣，激切屏营之至。 
朱批：知道了。 