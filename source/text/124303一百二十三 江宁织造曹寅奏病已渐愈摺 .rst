一百二十三 江宁织造曹寅奏病已渐愈摺 
康熙四十九年十一月初三日 
江宁织造．通政使司通政使臣曹寅谨奏：恭请圣安。 
臣家奴回南，伏蒙御批摺子。知道了。病比先何似？钦此。臣跪读之下，不胜感激涕零，谨望北叩头谢恩讫。臣今岁偶感风寒，因误服人参，得解后，旋复患疥，卧病两月有馀，幸蒙圣恩命服地黄汤，得以全愈。目下服地黄丸，奴身比先，觉健旺胜前，皆天恩浩荡，重赐馀生，臣蝼蚁下贱，真肝脑涂地，不能仰报万一。谨具摺恭谢天恩。 
江南太平无事，米价如常，所有十月晴雨录，一并奏闻，伏乞睿鉴。 
朱批：知道了。惟疥不宜服药，倘毒入内，后来恐成大麻风症，出（除）海水之外，千方不能治。小心，小心！土茯苓可以代茶，常常吃去亦好。 