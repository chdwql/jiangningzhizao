五十 曹寅奏江南雨水收成情形摺 
此摺原附康熙四十五年七月初一日奏进全唐诗集摺内 
今年江南北春麦大收，江南惟江宁一府，稻田于插秧时雨水花搭，虽种稻者，只得八分；种杂粮者，亦未空弃田亩。目下各处雨水已调，秋收可望。江西、湖广早稻大收，晚稻闻又 
甚好，只因各处地方官无故禁粜，米贩不行，价值少昂。好米一石价银一两二三钱不等。仓米一石八九钱不等，亦不为贵。秋来各路通粜，米价自贱，恐廑圣怀，谨此奏闻。 
又，下河河工告成。万姓感戴，皆云自古以来，无此神速。且上下安堵，兵民不扰，生逢盛世，获此安乐。淮扬一带，无不焚香顶祝，仰望驾临。因系目击舆情，一并奏闻。 
朱批：知道了。 