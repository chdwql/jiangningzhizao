四十八 兼两淮盐课李煦奏盐课请展限奏销摺
康熙四十五年五月 
管理苏州织造．大理寺卿兼巡视两淮盐课监察御史臣李煦谨奏：恭请皇上万安。 
臣煦到任数月，管理盐差，遵奉圣谕，不敢少懈。幸值新例森严之际，臣煦督率该管各官，实力奉行，大伙私贩，皆敛迹消散。间有负盐觅食之流，不过一二穷苦小民，在所不禁。皆由皇上恩威所致，非臣下之力所能及也。 
两淮商人，节蒙皇上殊恩蠲免，赢馀加斤，又借帑带徵。目今江广盐价渐转，将来必是大好。私盐缉而官引疏，商业饶而国课裕，此理之必然者。惟是盐法成规，纳课在先，行盐在后，故定例六月奏销，为期甚迫。商盐尚未运售，奏报已是届限，而课银完数究竟仍未足额。向来盐臣顾瞻定例，多属权宜虚报。目下商力初纾之日，必令依限全完，则过于急迫，恐违皇上爱恤商人至意，若仍前虚报欺罔皇上，臣煦之心实所难安。再四思维，不顾冒昧，伏乞俞旨准将奏销宽至十月，著为定例，则商人利于转输，臣煦等亦易于催科，而在国课原无亏损。奏期展限，实于盐法有裨，与其六月中循例虚报以欺皇上，不如代为乞恩于皇上也。 
臣煦恭候御批可否，然后敢行题请。为此具摺奏闻，伏祈睿鉴施行。 
朱批：去岁曹寅不曾展限，尔同曹寅商定再摺请旨。 
[宫中．李煦奏摺] 