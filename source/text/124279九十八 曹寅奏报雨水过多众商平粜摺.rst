九十八 曹寅奏报雨水过多众商平粜摺
康熙四十八年五月初六日 
江宁织造．通政使司通政使臣曹寅谨奏：恭请圣安。 
本月初四日，臣家奴赍捧御批摺子回扬，蒙旨；知道了。摺于回到，着速再报。钦此。 
臣前奏三月内雨水过多，低田颗粒虽减，若天气大晴，高田尚可丰收。今自四月以来，复雨不止，高田亦间有被伤，大约尚有五六分不等，米价仍照常不长。江南百姓蒙皇上弘恩，留漕蠲赋，无不感沐皇仁。目下淮扬臣与运道劝谕众商，各出己赀，推崇圣教，买米平粜。湖广早稻，指日可得，客船陆续搬运接济，而地方督抚复设法赈济，穷民亦不致乏食。惟淮扬运河水大减，水坝全开，下河一带如水不退，恐艰于耘种。至于上江、宁国、池州、太平、安庆等处，皆因旧年荒歉之后，今岁复值阴雨连绵，百姓病者甚众。（朱批：什么病？）臣于凡行盐之地，俱推广皇仁，俱劝商捐贷、施粥、施药，目下陈盐虽觉壅压，百姓不致逃亡。 
再，臣近探得浙江处州府松阳、云和二县石仓、源桑、岭根等处地方，有无籍开矿流民，洗沙失业，群聚为非。当经督抚、提镇谴兵分头剿捕，贼首彭子英已于四月初七日就擒，余党亦陆续缉拿。地方宁谧如故，臣谨具摺奏闻。 
江宁、扬州四月晴雨录，一并恭呈御览，伏乞睿鉴。 
朱批：知道了。自新督抚到任以来，无一岁好收成；今又上江多病，正是风（封）疆大臣洗（细）心体朕爱养元元之至意才好。又为故事了其日月，岂不愧死！ 