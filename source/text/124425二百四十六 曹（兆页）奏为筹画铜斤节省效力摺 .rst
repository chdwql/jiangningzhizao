二百四十六 曹（兆页）奏为筹画铜斤节省效力摺 
康熙五十八年六月十一日 
江宁织造．奴才曹（兆页）跪奏：为筹画铜斤节省效力事。奴才包衣下贱，荷蒙万岁豢养，洪恩无由报效。窃思铜斤一事，查八省督抚原办，每斤红铜定价一钱二分五厘，水脚银三分，共一钱五分五厘。近因铜少价贵，办解维艰。去年十二月九卿会议，又添给节省二分水脚银两，增入额铜价内给发，采买所用钱粮，俱预行给发。又准兼买三分旧器皿铜斤，只办七分红铜。伏奉俞旨，钦遵在案。奴才因见铜斤缺误，鼓铸维艰，恩图效力，仰求万岁天恩，将八省督抚承办七分红铜，赏给奴才来办。奴才当于添给节省二分水脚银内，仍可节省一分，每年可节省银三万余两。自五十九年起，承办十年，共可节省银三十余万两。奴才父亲曹寅在日，曾经办过八年，未敢亏欠迟误，皆籍殷实商人料理，今俱现在，贸易熟悉利弊。督抚等自承办巳来，未能按年交清者，缘每年洋船往来，只有四十只，带回红铜不过四万担，原不足供额解之数。督抚等虽委贤能大吏料理，而事出分歧，各相争买，洋商高抬其价，不卖于此，即卖于彼，以致办解不前。今准兼买三分旧器皿铜斤，只办七分红铜，奴才计算七分红铜，每年共三万一千担另，而每年洋船所到红铜，约有四万担，已足供办。若归奴才承办，则事属专一，既绝分歧争买之端，而洋商舍此无销售之处，价值自不能长，比督抚承办实可减省。奴才情愿照督抚所办，每斤红铜领正价一钱二分五厘，水脚银三分，添给节省水脚银二分，此内仍节省一分，按年解交内库。其三分旧器皿铜斤，随地皆有，仍归八省督抚就近办解。再，八省督抚所欠历年未完红铜，亦求停其采办，一并交与奴才，分作五年带完。所有银两，令督抚照依其现在办买时价，每斤一钱四分五厘，外水脚银三分算给，奴才每斤亦节省银一分，一并解交内库。至于铜价，若向八省分领，恐致稽迟，求拨在江苏、安徽藩库，照例预年先行给发，如此则采办自易，国帑可以节省，而鼓铸亦可无误。仰荷天恩生生世世不朽矣。谨具摺奏闻，伏乞圣鉴，敕部议复施行，奴才曷胜惶悚顶戴之至。 
朱批：此事断不可行。当日曹寅若不亏出，两淮差如何交回？后日必至噬脐不及之悔。 